1	Ukut latat Paul-meng pinguut, Kiyaghneghem nakmikegkaaneng Jesus Christ-amun apostle-nguluku. Ugpeqaalgutfut Sosthenes whangamnituq.
2	Lataaqunga Kiyaghneghem ugpeghtengitnun Corinth-melngughnun, Kiyaghneghem aaftekaanun yuknalusi Christ Jesus-kun. Nakmikegkaqiisillu pelungitesqellusi maligullusi yulghuteghllagnun tamanganilngughnun, yughaqayugnun Atanemnnun Jesus Christ-amun, qamagtengngwaaghluta Atanqaghput.
3	Kiyaghneghem Atamta, Atanemtallu Jesus Christ-am nanglleklisillu nekeggmellelguslilsillu.
4	Iyamsiqayugvikaqaqa Kiyaghneq qayughllak nangllekegkaqiisi Christ Jesus-kun.
5	Enkaam ellngakun aklungighikaagusi liigikelleghmengllu akuzilleghmengllu. Enkaam maaten liigikataghaghlleqaghsi Christ-a, akuzitkataghaghlleqaghsillu Ataneq.
6	Allangughtekamllu kiyaghtaalleghpesi ipapighqaa ungipaqegkaghput Christ-a.
7	Agleghnalghiigneng Taghneghagneng tunusalguusi sameng tamaghhaaneng, utaqiingulusi Atanemta Jesus Christ-am taginqigtelleghqaaneng.
8	Kiyaghneghem ugpellesi iknaqughsaamanginaghnaaghii kenlanga kingulighpigaghmun aghneghmun. Inqun anaggutellghitesqellusi Ataneghput Jesus Christ-a nanqigtikan yugneng.
9	Ataasiighmelnguum Kiyaghneghem nakmikegkaqiisi ilatesqellusi Ighneghminun Jesus Christ-amun Atanemnnun.
10	Ugpeqaalgutemni, Atanemta Jesus Christ-am aatghakun piimsi taaqesqellusi aaghtiiraaghunneghmeng. Aafquutegpenasi. Sumeghtaghallesillu sanaqellesillu ataasiighhnaqluki.
11	Ugpeqaalgutemni, ilangita Chloe-em nengllugutangan ungipaatkaqaatnga aaghtiiraaghutaqnilusi.
12	Ilasinguq piiqut, “Whanga Paul-em maligsaaghtekaanga.” Ilasi, “Whanga Apollos-em.” Ilasi “Whanga Peter-em.” Paninang ilasinguq piiqut, “Whanga Christ-am maligsaaghtekaanga.”
13	Enkaangam qafsinaghqaghsi Jesus Christ-a. Paul-em qaquraatkegkaqisii? Paaptaayekaatsii Paul-em aatghakun?
14	Iyamsiqayugvikaqaqa Kiyaghneq paaptaayemangilkegka nalighhiinaghsi iwerngaqun Crispus-enkuk Gaius-enkuk.
15	Enkaangam kina alngunak pinaanghituq paaptaayemaniluni atemkun.
16	(Atwhay paaptaayekaqankallu Stephanas-enkut nengllugutkullghiit. Iwernga neqamikenghitaqa kina alla alngunak paaptaayematka).
17	Christ-am paaptaayeliisqumangitaanga, iwernga kayagtekaqaanga ungipaqisqellunga Pinilghiineng Ungipaneng. Ungipaqingigatunga atuqluki yugem peghqinellghi, luuraq aghtughyaghqaanghillghiitesnayukamkun qaquuraa Christ-am.
18	Ungipaq Christ-am tuqullgha qaquurakun temnginguuq iflanaqelghiinun. Iwernga yugulillengelghiini whangkuta liisimakaghput Kiyaghneghem aghtughyaghqaanghilqaa.
19	Akuzitni Igaqegkani igaqngaaq, “Peghqinghet peghqinellghat atuunanightesleqaqa. Liitkaghllagetlu liitellghat sasiinanightesleqaqa.”
20	Enkaam sanaqan’ngam nunam peghqinelghiingi? Sanaqan’ngam apeghtughistengi Liilightuusat? Sanaqan’ngam aaghtiiraaghtet? Qamagtengngwaaghluni liitelleghllallghat sasiinghituq qayughllak Kiyaghneghem temngitwhangllaqaqaa peghqinellgha nunam.
21	Peghqinelleghmikun Kiyaghneq pikaaguq nunam yuganun nallukelleqniluni peghqinellghitgun. Enkaam Kiyaghneghem nakmikii yugulinaluki qamaglluki ugpelghiit Christ-ameng ungipaqegkamnneng. Ugpeqaanghilnguut sumeghtaghaatkaqaat taana ungipaqegkaghput temnginguniluku.
22	Jews-et esghaasugaqut allaaghlluwhaghtilleghneng ugpeqnaluku Kiyaghneghem ungipaa; Gentile-et peghqinellengyugaqut ugpeqnaluku ungipaq ipangutanga.
23	Iwernga paninang ungipaqnaqngwaaghput Christ-amun tuqutkegkaqniluki qaquurakun. Una ungipaq Jews-eni piyaqnapigtuq ugpeqsaghqaaluni, Gentile-eni temngiinguuq.
24	Iwernga whangkunnun Kiyaghneghem nakmikegkaanun Jews-ngughngaamta, Gentile-ngughngaamta tawatenneghituq. Christ-am tuqullghan qaquurakun liitestekaqiinkut Kiyaghneghem aghtughyaghqaanghillghanengllu peghqinellghanengllu.
25	Kiyaghneghem temngitwhallgha peghqinghataghgaghtuq yugem peghqinellghaneng. Kiyaghneghem kayaatellgha iknaqataghaghtuq yugem iknaqellghaneng.
26	Ugpeqaalgutemni, neqamikluku natesaatsi Kiyaghneghem tuqlughaqngisi. Qafsinkuuraghhaghni peghqinghuyaghtusi nunam yugan sumeghtaghaatkellghitni. Qafsinkuuraghhaghni aghtiigasaghtusi igleghutistet, nalighmeng aklungilngughneng nengllugutneng pinguyaghtusi.
27	Iwernga Kiyaghneghem nakmikegkaqii tamaakut nalluuqat nunami kayngusaaknaluki peghqinelghiit, Kiyaghneghem nakmikegkaqii kayaalnguut nunami kayngusaaknaluki tamaakut iknaqelghiit.
28	Kiyaghneghem nakmikegkaqii ukavanlenguutlu asitnginaaqiitlu nunami. Tamaakunguut Kiyaghneghem nakmikegkii, yugnun liigikesqelluki sumeghtaghaatkegkiit aangwaaghuluki iwernga Kiyaghneghmi aangwaaghunghitut.
29	Enkaangam kina alngunak aangaayuggnaanghituq nekevegkuni sivungani Kiyaghneghem.
30	Kiyaghneghuuq tuunistesi unguvalleghmeng Christ Jesus-kun. Kiyaghneghem Christ Jesus-mun tuunestiinkut peghqinelleghmeng, elqughutestiinkutlu Kiyaghneghmi, agleghnaghtestiinkutu, itemutestiinkutlu seghleghqellemnneng.
31	Enkaangam atuqelteggu, Akuzitni Igaqegkani igaqngalghii, “Kina alngunak aangaayugsukuni, aangaayugutkelliki Atanghem apeghiiqii ellminun.”
 
