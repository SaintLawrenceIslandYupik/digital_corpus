1	Qamaglluteng tamaakut yuget liigikestiinkut ugpeqilleghmeggneng naten kiyaghtelleghmegteggun. Maaten uvitangighluta esghapagaqiinkut. Enkaam kilgaaqustestun iqitelteki qamaglluki uqigkutat, seghleghqellghetlu iglagullghiit whangkunnun. Sagiqlutangam kilgaaqulta sivumnnilngughmun,
2	esghaamakluku Jesus, piinlighistengallu apeghiighistengallu ugpeqillemta. Kayngunaghtuq tuqulleghqaq qaquurakun, iwernga Jesus-em pitkumangitaa kayngusaghaatelleq. Yeghlegi nakmiiqaaguq ikfiqnaluni qaquurakun apalluqluku quyalleq allgeghsaghqani. Enkaam maaten aqumgaaq aghenqigneghani Kiyaghneghem.
3	Sumeghtaghaatkaghtegguqun Jesus. Iilqayugumangituq qaywa seghleghqestet ugumikeraaghllaghngaatni. Tawaten elpesillu ilutullghiinnaanghitusillu iilqayugnaanghitusillu.
4	Seghleghqenghinnaqutkelleghpesi salin yugnun tuqutesigatiisi.
5	Puygustekii ilutughsaasit akuzitet ungipaatilghiit Kiyaghneghmun ighneqnilusi? Akuzitni Igaqegkani igaqngaaq, “Ighnemni, avelghaqiinaghpenaan Atanghem nallghusanghaten, iilqayugpenangllu aghyuunghaten.
6	Qayughllak qamaglluki piniqegkani Atanghem apeghtughaqii qaatkesqelluni, aghyuughaqiillu tugukliqani avaqutaaluki.”
7	Tuguklighaqiteggu Kiyaghneghem aghyuughillgha qayughllak ighneqelghiistun piiqiisi. Qamaglluki avaqutateng atangita aghyuughaqiit nallghughqennaluki.
8	Qamaglluteng avaqutat aghyuullengaqut. Aghyuullengenghilkuvek taawa atangilnguuguten enkaam avaqutapikenghitaaten.
9	Taam saaghwakun, atamta nunamelnguut aghyuughaqiinkut apeghtughnaluta qaatkesqelluteng, iwernga paninang quulvaghaqaput. Enkaam Atavut qilagmelnguq qaatkataghaghyaghqaqaghput unguvanaluta.
10	Atamta nunamelnguut aghyuughaqinkut natengiighhaq, sumeghmeggni elqughlluku aghyuughinguniluteng. Iwernga Kiyaghneghem aghyuughaqiinkut pinighqelleghqamnnun pelungiightesqelluta ellmitun.
11	Quyaniituq aghyuullengnemta qayughllak aqnightaqegkanginkut. Iwernga tagtalmi, liitfiknemteggu, nekeggmellengaqukut qayughllak kiyaghsagutaqukut elqughulluta.
12	Kevegteki iiggesi qughaghngalghiit, taagken iknaqughsaghteki kayaalnguut segesqusi!
13	Taklaghtiki tuumngi tutmalleghpek, taagken kayaalnguq ighun aanqaghnaanghituq naflumineng, iwernga naallghullequq.
14	Kiyaghhnaqitek nekeggmetullusi tamaghhaanun yugnun, kiyaghhnaqiteklu seghleghqellngunasi. Kinkut alngunak pelunginneghilnguut esghaghnaanghitaat Ataneq.
15	Esghaamakullusi kinkut alngunak luuraq allgeghhneghisaaghaat Kiyaghneghem nangllegtallgha. Nagusaqunaanllu sungaghnilnguq akuq seghleliighqiiluni naafqiiyaghqaq yulghutmeng.
16	Esghaamakullusi kinkut alngunak seghleghqesaaghtut sex-kun, nalighmeng kinkut alngunak quulvaghinghisaaghtut Kiyaghneghmeng Esau-tun. Akikegkaqegkanga pagitaghqani ataasighhaghmun neghyaghqamun.
17	Liisimakaghsi taam kingunganeng, allgeghsugaqngamigu atami quyastellgha, atangan ighsakegkaqaa. Esau-m allangughtepagningitkaqaa apeghiiqani, qaywa qunituumaghmi tungsighngaaghmigu atami quyastillgha.
18	Sivuneghpesistun ayuqenghitusi Mount Sinai-mun pikastun. Esghaghyaghqaat, saafsaghqaatlu. Tawani mamlegllagukaq, naafteghllagukaq, naayghaqlu kumaghughllagulghii.
19	Nagaquqaat qalghightaan qalghighlleghhii, nagaquqaatlu Kiyaghneghem menga. Iwernga nepiiqiisqegkaat,
20	qayughllak tuguklighyunghilkangat qelghillgha whatelnguq, “Taana naayghaq, yugem nalighmeng teghikusam saaftekumigu, tuqusaghqapestaaghuuq milughpagaatameng.”
21	Moses-em esghaqaa kakavaataghnapiglleghhii repall whaten pikaalghii, “Ellngaatall ungelegtunga alingruughem.”
22	Iwernga katam elpesi tagikaagusi Mt. Zion-mun, qilagem Jerusalem-nganun, neghllaganun unguvalghiim Kiyaghneghem. Tagikaagusi kestekaanghilngughnun yaqulegnun qerngughutkanun quyallelighllagluteng.
23	Tagikaagusi qerngughutellghitnun qamagtengngwaaghluteng ugpeqat ighneqsuwhaaghestun ayuqelghiit. Qilagmi aatghit igaqngaat igatgun. Tagikaagusi Kiyaghneghmun nanqigtistengitnun qamagtengngwaaghluteng yuget, taghneghiitnunllu elqughutngalghiit yuget iighwightestekanun.
24	Tagikaagusi Jesus-mun, ellngakun Kiyaghneq akequsaghraghangllaqaaguq. Tagikaagusillu sivillagtaatkamun aawanun Jesus-em. Pinighataghaghtuq Abel-em aawaneng, qayughllak Kiyaghneghem seghevutii seghleghqellghet Jesus-em aawakun.
25	Enkaam kelengatek, nagasunghitegpenaan Kiyaghneq akuzilghii. Sivunemta nagasunghitkaqaat kelengasaaghillgha nunami whani, enkaam anagumangitaat aghyuughillgha. Whangkuta aghyuughataghaghlleqiinkut nagasunghilkumteggu kelengasaallgha qilagmeng.
26	Kiyaghneq akuziiqngami Mount Sinai-meng, mengan ufsugutkaqaa nuna. Iwernga maaten akeqimaaq whaten, “Ataasighhaghmeng ufsugunneqiglleqaqa nuna, iwernga qilaklu ufsugulleqaqa.”
27	Tawaten akuzillghan, “Ataasighhaghmeng ufsugunneqiglleqaqa nuna,” liigikestengngwaaghiinkut whaten, sangwaat qamaglluki ulimaani, Kiyaghneghem iqilleqii ufsugusaghqat. Tamaakunginaghhaat ufsugutepagningilnguut tamaanllequt quunperugllak.
28	Tamaaken apalluqluku iyamsiqayugvikelteggu Kiyaghneq qayughllak tuunegkanginkut ataneghpagulleghmeng ufsugusaghqaanghilngughmeng. Enkaangam maniguulteggu Kiyaghneq efqughnalkegkaatun alingellelighlutallu quulvaghillelighlutallu,
29	qayughllak Kiyaghneghput naafqiilghiinguuq keneq.
 
